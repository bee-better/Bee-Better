# Αναλυτική Περιγραφή:
Όπως όλοι γνωρίζουμε οι μέλισσες παίζουν καθοριστικό ρόλο στην επιβίωση ενός οικοσυστήματος και κατ’ επέκταση ολόκληρου του πλανήτη μας. Σύμφωνα με τον Αλμπερτ Αϊνστάιν «Εάν κάτι εξοντώσει τις μέλισσες απ’ τον πλανήτη μας, η ανθρωπότητα θα αφανιστεί σε μόλις 4 χρόνια». Όσο απειλητική και να ακούγεται, η υπόθεση αυτή δεν παύει να περιέχει κάποιο ίχνος ισοπεδωτικής αλήθειας.  
 
Δεδομένου ότι οι μέλισσες είναι απαραίτητες για την επιτυχή αναπαραγωγή των φυτών και την διαιώνιση των φυτικών ειδών, η προστασία τους και η εξασφάλιση της επιβίωσης τους είναι πρωταρχικής σημασίας. Ένας από τους σημαντικότερους παράγοντες που τις απειλούν είναι οι αντίξοες συνθήκες του Χειμώνα. Για την επιβίωση κατά τη διάρκειά του οι μέλισσες σχηματίζουν μία θερμαινόμενη μπάλα, την μελισσόσφαιρα, όπου στο κέντρο της βρίσκεται η βασίλισσα. Όσο χαμηλότερη είναι η εξωτερική θερμοκρασία τόσο πιο συμπιεσμένη είναι η σφαίρα με σκοπό την διατήρηση μιας βιώσιμης για τις μέλισσες θερμοκρασίας. Οι μέλισσες χρησιμοποιούν ενέργεια που παράγεται από το σώμα με μορφή θερμότητας και καταναλώνοντας το αποθηκευμένο μέλι. Ωστόσο το μελίσσι σε αυτή την κατάσταση είναι ιδιαίτερα ευάλωτο καθώς οι χαμηλές θερμοκρασίες σε συνδυασμό με αρρώστιες και έλλειμμα τροφής οδηγούν σε μεγάλες απώλειες, και πολλές φορές μέχρι και σε θάνατο του μελισσιού.
 
Στη παρούσα εργασία αποφασίσαμε, λοιπόν, να δημιουργήσουμε ένα μελίσσι, το οποίο θα παρέχει τις καλύτερες δυνατές συνθήκες διαβίωσης στις μέλισσες. Αυτό μπορεί να επιτευχθεί με την χρήση ενός θερμοστάτη, ο οποίος αξιοποιώντας δεδομένα ενός αισθητήρα θερμότητας και έλεγχο από τον ίδιο τον μελισσοκόμο, θα χρησιμοποιεί ένα σύστημα ανεμιστήρων για τον διαμοιρασμό ζεστού αέρα στην κυψέλη για την διατήρηση μιας ιδανικής θερμοκρασίας. Τέλος, η κύρια πηγή ενέργειας αυτής της κατασκευής θα είναι ένα ηλιακό πάνελ, καθιστώντας την κατασκευή απόλυτα φιλική προς το περιβάλλον.
   
Μέσω της κατασκευής μας, γίνεται εφικτή η μηδενική απώλεια σμηνών τον χειμώνα λόγω ψύχους, καθώς επικρατούν πιο ήπιες και ελεγχόμενες συνθήκες. Επίσης το σμήνος  ελαχιστοποιεί την κατανάλωση ενέργειας αλλά και τροφής  για την διατήρηση της θερμοκρασίας, αφού υποβοηθάται από  την κατασκευή μας, εξασφαλίζοντας ένα υψηλότερο προσδόκιμο ζωής για τις μέλισσες, περισσότερο πληθυσμό και οικονομία στα αποθέματα τροφής. Επιπλέον, όταν το μελίσσι διατηρεί έναν μεγάλο πληθυσμό μεγιστοποιεί την παραγωγή μελιού από τις πρώιμες κιόλας νομές με αποτέλεσμα ο μελισσοκόμος να έχει περισσότερα κέρδη. Επιπρόσθετα, καθίσταται δυνατή η υποβοήθηση μικρών σμηνών που δεν μπορούν να αναπτύξουν την κατάλληλη θερμοκρασία (32 °C) για την ανάπτυξη γόνου.
 Τέλος, επιτυγχάνεται η μείωση των εξόδων του μελισσοκόμου για τροφοδοσία και μετακινήσεις για έλεγχο του μελισσοκομείου.
 
 
# Σχεδιασμός ιδέας:
 
Δεδομένου ότι η διάταξη κάθε μελισσοκομείου είναι προς τον νότο, για την πλήρη εκμετάλλευση του ηλιακού φωτός κατά την διάρκεια της ημέρας, η περαιτέρω αξιοποίηση του για την τροφοδότηση του συστήματος θέρμανσης αποτελεί μια μοναδική καινοτομία. Η τροφοδότηση αυτή επιτυγχάνεται με την χρήση ενός  φωτοβολταϊκού πάνελ διαστάσεων (περίπου 0,40mm x 0,53mm) στο καπάκι της κυψέλης με κατάλληλη κλίση (15°-16°) για την αποτελεσματικότερη απορρόφηση του ηλιακού φωτός και την απομάκρυνση υλικών που την παρεμποδίζουν (π.χ. βροχή, χιόνι, κ.α.)
 
Το καπάκι θα έχει τις παρακάτω διαστάσεις:
* πλάτος: 0,55 m
* μήκος: 0,45 m
* υποτείνουσα: 0,57 m
* ύψος: 0,15 m

Επιπλέον, μέσα στον κενό χώρο του καπακιού θα τοποθετηθούν όλα τα εξαρτήματα
Παράλληλα μέσω αισθητήρων θερμότητας, οι οποίοι ανάλογα με την θερμοκρασία του περιβάλλοντος βγάζουν και ανάλογη ηλεκτρική ισχύ, θα μας δοθεί η δυνατότητα να παρακολουθούμε τις αυξομειώσεις της θερμοκρασίας στο εσωτερικό του μελισσιού και την συσκευή να ενεργοποιείται αυτόματα όταν η θερμοκρασία πέσει κάτω από ένα κρίσιμο σημείο.
 
Μια απλή επαναφορτιζόμενη μέσω ηλιακής ενέργειας μπαταρία, θα μετατρέπει την ηλιακή ενέργεια σε ηλεκτρική και έπειτα σε θερμική μέσω αντιστατών. Η θερμότητα θα μεταφέρεται χρησιμοποιώντας ανεμιστήρες για τον διαμοιρασμό του θερμού αέρα. Η κατασκευή μπορεί να τοποθετηθεί σε ένα ειδικά διαμορφωμένο καπάκι κυψέλης και να εφαρμοστεί, ιδανικά σε μία κυψέλη πλαστική του εμπορίου με μόνωση, ή σε μία κοινή από ξύλο (με τις αναμενόμενες απώλειες).
 
Στο κάτω μέρος από το καπάκι της κυψέλης υπάρχουν δύο ανεμιστηράκια, τα οποία είναι στραμμένα στο κέντρο της κυψέλης (αφού η μελισσόσφαιρα τείνει να σχηματίζεται εκεί). Παράλληλα, Στον κενό χώρο μέσα στο καπάκι της κυψέλης θα περιέχεται η μπαταρία που φορτίζεται από το φωτοβολταϊκό. Το ρεύμα διέρχεται μέσα από τους αντιστάτες και τα ανεμιστηράκια θέτοντάς τα σε κίνηση για τον διαμοιρασμό του θερμού αέρα στο εσωτερικό της κυψέλης.
 
Όλες οι παραπάνω λειτουργίες θα συντονίζονται μέσω μιας μητρικής πλακέτας κι ενός θερμοστάτη, που θα χειρίζεται ο μελισσοκόμος χειροκίνητα. Η πλακέτα εμποδίζει τυχόν βραχυκυκλώματα και ελέγχει την ροή ρεύματος, σύμφωνα με τα δεδομένα. 

# Λιστα προτεινόμενου εξοπλισμού:

1.     πλαστική κυψέλη Langstroth
2. Ένα καπάκι πλαστικής κυψέλης Langstroth 
3. ηλιακό πάνελ διαστάσεων (περίπου 0,40mm x 0,53mm)  12V-20V
4. 2 αντιστάτες 12V-18V
5. επαναφορτιζόμενη μπαταρία 12-18V
6. 2 ανεμιστήρες 
7. ψηφιακό θερμόμετρο
8. μητρική πλακέτα κυκλώματος 
9. 2 καλώδια για το πάνελ 50cm
10. καλώδια σύνδεσης 50cm
11. αισθητήρας θερμότητας 
12. θερμοστάτης/συντονιστής


## Βιβλιογραφία
* Bee, I. (1975). Five hundred answers to bee questions. Medina, Ohio: A.I. Root Company.
* Χαριζάνης, Π. (2017). Μέλισσα Και Μελισσοκομική Τεχνική. Μελισσοκομική Επιθεώρηση.
* Clement, H. (2017). Σύγχρονη Μελισσοκομία. Ψύχαλος.
* Jean - Prost, P. and Medori, P. (1991). Μελισσοκομία. Ψύχαλος.
* Tompkins, E.H., Griffith, R. and United States. Agricultural Research Service (1977). Practical beekeeping. Charlotte, Vt.: Garden Way Pub.
* Randy, O. (2006). Scientific Beekeeping - Beekeeping Through The Eyes of a Biologist. [online] Available at: https://scientificbeekeeping.com [Accessed 21 Feb. 2022].

