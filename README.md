# Περιγραφή:
Όπως όλοι γνωρίζουμε οι μέλισσες παίζουν καθοριστικό ρόλο στην επιβίωση ενός οικοσυστήματος και κατ’ επέκταση ολόκληρου του πλανήτη μας. Σύμφωνα με τον Αλμπερτ Αϊνστάιν «Εάν κάτι εξοντώσει τις μέλισσες απ’ τον πλανήτη μας, η ανθρωπότητα θα αφανιστεί σε μόλις 4 χρόνια». Όσο απειλητική και να ακούγεται, η υπόθεση αυτή δεν παύει να περιέχει κάποιο ίχνος ισοπεδωτικής αλήθειας.  
 
Δεδομένου ότι οι μέλισσες είναι απαραίτητες για την επιτυχή αναπαραγωγή των φυτών και την διαιώνιση των φυτικών ειδών, η προστασία τους και η εξασφάλιση της επιβίωσης τους είναι πρωταρχικής σημασίας. Ένας από τους σημαντικότερους παράγοντες που τις απειλούν είναι οι αντίξοες συνθήκες του Χειμώνα. Για την επιβίωση κατά τη διάρκειά του οι μέλισσες σχηματίζουν μία θερμαινόμενη μπάλα, την μελισσόσφαιρα, όπου στο κέντρο της βρίσκεται η βασίλισσα. Όσο χαμηλότερη είναι η εξωτερική θερμοκρασία τόσο πιο συμπιεσμένη είναι η σφαίρα με σκοπό την διατήρηση μιας βιώσιμης για τις μέλισσες θερμοκρασίας. Οι μέλισσες χρησιμοποιούν ενέργεια που παράγεται από το σώμα με μορφή θερμότητας και καταναλώνουν το αποθηκευμένο μέλι. Ωστόσο το μελίσσι σε αυτή την κατάσταση είναι ιδιαίτερα ευάλωτο καθώς οι χαμηλές θερμοκρασίες σε συνδυασμό με αρρώστιες και έλλειμμα τροφής οδηγούν σε μεγάλες απώλειες, και πολλές φορές μέχρι και σε θάνατο του μελισσιού.
 
Στη παρούσα εργασία αποφασίσαμε, λοιπόν, να δημιουργήσουμε ένα μελίσσι, το οποίο θα παρέχει τις καλύτερες δυνατές συνθήκες διαβίωσης στις μέλισσες. Αυτό μπορεί να επιτευχθεί με την χρήση ενός θερμοστάτη, ο οποίος αξιοποιώντας δεδομένα ενός αισθητήρα θερμότητας και έλεγχο από τον ίδιο τον μελισσοκόμο, θα χρησιμοποιεί ένα σύστημα αντιστατών για τον διαμοιρασμό ζεστού αέρα στην κυψέλη για την διατήρηση μιας ιδανικής θερμοκρασίας. Τέλος, η κύρια πηγή ενέργειας αυτής της κατασκευής θα είναι ένα ηλιακό πάνελ, καθιστώντας την κατασκευή απόλυτα φιλική προς το περιβάλλον.
   
   # Η Έρευνά μας: 
   Με βάση τις βιολογικες λειτουργιες των μελισσών και την συμπεριφορά τους σε κρύες συνθήκες, υποθέσαμε οτι η διατήρηση μιας υψηλοτερης θερμοκρασιας είναι το κλειδί για την επιβίωση του μελισσιού κατα την διάρκεια ενός κρύου χειμώνα. Για να επιβεβαιώσουμε την σημασία μιας βιώσιμης θερμοκρασίας στο εσωτερικό της κυψέλης μετρήσαμε την απώλεια βάρους μελισσιών σε περιοχές της Ελλάδας με κλιματική διαφοροποίηση, και βρήκαμε μια σχέση μεταξύ των χαμηλών θερμοκρασιών και της απώλειας αυτής. Συγκεκριμένα διαπιστώσαμε ότι υψηλότερες θερμοκρασίες είναι αλληλένδετες με χαμηλότερη κατανάλωση τροφής και καλύτερες συνθήκες διαβίωσης για τις μέλισσες. Ετσι λοιπον κατασκευάσαμε μια καινοτόμα συσκευή η οποία διατηρεί την θερμοκρασία της κυψέλης σε σταθερά επίπεδα κατά την διάρκεια του χειμώνα. Αξιοποιώντας την τεχνολογία Arduino στόχος μας είναι η συσκευή που σχεδιάσαμε να διατηρεί μια τεχνητά ελεγχόμενη θερμοκρασία στο εσωτερικό του μελισσιού που θα μπορούσε κατα συνέπεια να αυξήσει  το προσδόκιμο ζωής των μελισσών, τον πληθυσμό τους αλλά και την ποσότητα παραγωγής τους, εξασφαλιζοντας την επιβίωση τους στους πιο αδυσώπητους χειμώνες. 

Συγκεκριμένα αποφασίσαμε να εξετάσουμε μελίσσια (Langstroth 21μμ από πεύκο) για  να διαπιστώσουμε κατα πόσο μια υψηλότερη  θερμοκρασία βοηθάει στην ευημερία των μελισσών. Πραγματοποιήθηκε δοκιμή σε δύο μελίσσια, ίδιας δυναμικότητας, για διάστημα ενός μήνα (21 Ιανουαρίου- 19 Φεβρουαρίου) όπου επικρατούσαν χαμηλές θερμοκρασίες. Τα μελίσσια βρισκόταν σε δύο διαφορετικές περιοχές της Ελλάδας με κλιματική διαφοροποίηση. Το ένα σε ένα μελισσοκομείο στην Κεντρική Μακεδονία (Μ.Ο θερμοκράσιας:≈3 °C) και το άλλο στην Κρήτη (Μ.Ο θερμοκράσιας:≈12°C) Συγκεκριμένα για την διεξαγωγή μετρήσεων χρησιμοποιήθηκαν θερμόμετρα ελέγχου της θερμοκρασίας εντός και ζυγαριές μέτρησης του βάρους των μελισσιών προκειμένου να διαπιστωθεί η απώλεια σε πληθυσμό και προμήθειες σε σχέση με την αρχική μέτρηση αλλά και μεταξύ τους. Με το αρχικό βάρος μιας άδειας μονοόροφης κυψέλης να είναι 15 κιλά μπορούμε να υπολογίσουμε την απώλεια προμηθειών και μελισσών αφαιρώντας από το συνολικό βάρος (π.χ. το μελίσσι στην Κρήτη αρχικά ζυγίζει συνολικά 26.7 κιλά, 26.7 - 15= 11.7 κιλά καθαρό βάρος μελισσών+τροφής). Ταυτόχρονα σε συνεργασία με εξειδικευμένους μελισσοκόμους πραγματοποιούνταν οπτικός έλεγχος για ενδεχόμενες ασθένειες, την κατάσταση της βασίλισσας και της μελισσόσφαιρας. 

# Αποτελέσματα:

Στο τέλος των μετρήσεων παρατηρήθηκε ότι ένα μελίσσι στην κεντρική Μακεδονία χάνει κατα μέσο όρο 74.4 γραμμάρια την ημέρα ενώ ένα στην Κρήτη , όπου επικρατούσαν πιο ήπιες θερμοκρασίες με μικρότερες αυξομειώσεις και ξαφνικές αλλαγές, παρατηρήθηκε μείωση 62.6 γραμμαρίων την ημέρα. Επομένως επιβεβαιώθηκε η αρχική μας υπόθεση, ότι σε μία ελεγχόμενη και πιο ήπια θερμοκρασία επιτυγχάνεται μείωση απώλειας βάρους και επομένως μελισσών και προμηθειών. Επιπρόσθετα από το διάγραμμα μείωσης συνολικού βάρος των κυψελών είναι φανερό ότι το μελίσσι χάνει πληθυσμό και τροφή με πιο ομαλούς ρυθμούς στο θερμότερο κλίμα της Κρήτης. Συνολικά το μελίσσι στην Μακεδονία έχασε 2.23 κιλά και το μελίσσι στην Κρήτη έχασε 1.74 κιλά στο ίδιο χρονικό διάστημα. Άρα, βαρύτερες κυψέλες χάνουν λιγότερο γόνο, μέλισσες και μέλι και ακριβώς αυτή τη διατήρηση βάρους (μελισσών+προμηθειών) στοχεύει να επιτύχει η συσκευή μας.

Έχουμε ήδη τονίσει την αξία των μελισσών για το περιβάλλον και για αυτό θεωρούμε τόσο σημαντική αυτή μας την προσπάθεια να εξασφαλίσουμε όχι μόνο την επιβίωση τους στους πιο αδυσώπητους χειμώνες αλλα και την μεγιστοποίηση της παραγωγής σε συνδυασμό  την διευκόλυνση των μελισσοκόμων. Στόχος μας λοιπόν δεν είναι τίποτα λιγότερο από μία επανάσταση στον τομέα της μελισσοκομίας μέσω του εκσυγχρονισμού των παραδοσιακών τεχνικών για την διαχείμαση των μελισσών σε συνδυασμό με τον σχεδιασμό μιας βιώσιμης αυτόνομης συσκευής που προστατεύει αυτές και το οικοσύστημα. Η συσκευή μας, αξιοποιεί την ηλιακή ενέργεια για την λειτουργία ενός συστήματος που αυξάνει την θερμοκρασία όταν πέσει κάτω από επιθυμητά όρια και στοχεύει στις καλύτερες δυνατές συνθήκες διαβίωσης για τις μέλισσες, αφού επιφέρει πολυάριθμα θετικά αποτελέσματα όπως: 
* Μηδενική απώλεια σμηνών τον χειμώνα
* Ελάχιστη κατανάλωση ενέργειας από το σμήνος για τη διατήρηση της θερμοκρασίας
* Διατήρηση μεγάλων σμηνών με αποτέλεσμα την έναρξη συλλογής μελιού από τις πιο πρώιμες νομές
* Πρόωρη ανάπτυξη του σμήνους σε περίπτωση ευνοϊκού καιρού
* Υποβοήθηση μικρών σμηνών που δεν μπορούν να αναπτύξουν την κατάλληλη θερμοκρασία για την ανάπτυξη γόνου
* Μείωση των εξόδων του μελισσοκόμου για τροφοδοσία και μετακινήσεις για έλεγχο του μελισσοκομείου
* Παροχή δεδομένων στον μελισσοκόμο και έλεγχος πάνω στις συνθήκες στο εσωτερικό του μελισσιού 

 
# Σχεδιασμός ιδέας:
 
Δεδομένου ότι η διάταξη κάθε μελισσοκομείου είναι προς τον νότο, για την πλήρη εκμετάλλευση του ηλιακού φωτός κατά την διάρκεια της ημέρας, η περαιτέρω αξιοποίηση του για την τροφοδότηση του συστήματος θέρμανσης αποτελεί μια μοναδική καινοτομία. Η τροφοδότηση αυτή επιτυγχάνεται με την χρήση ενός  φωτοβολταϊκού πάνελ διαστάσεων στο καπάκι της κυψέλης με κατάλληλη κλίση (15°-16°) για την αποτελεσματικότερη απορρόφηση του ηλιακού φωτός και την απομάκρυνση υλικών που την παρεμποδίζουν (π.χ. βροχή, χιόνι, κ.α.). Η κλήση αυτή έχει επίσης ένα ακόμη πλεονέκτημα, αφού ο κενός χώρος που δημιουργείται στο καπάκι της κυψέλης μπορεί να χρησιμοποιηθεί για την τοπθέτηση διαφόρων υλικών, όπως η μπαταρία και η πλακέτα Arduino που συντονίζει το όλο σύστημα.
 
Το καπάκι θα έχει τις παρακάτω διαστάσεις:
* πλάτος: 0,505 m
* μήκος: 0,353 m

 
Μια απλή επαναφορτιζόμενη μέσω ηλιακής ενέργειας μπαταρία, θα μετατρέπει την ηλιακή ενέργεια σε ηλεκτρική και έπειτα σε θερμική μέσω αντιστατών. Η θέση των αντιστάσεων δεν εμποδίζει την ιδανική κατανομή της θερμοκρασίας στην κυψέλη, καθώς οι μέλισσες μπορούν να κυκλοφορούν τον θερμό αέρα μέσω των φτερών τους όπου επιθυμούν. Είναι σημαντικό να αναφερθεί ότι οι αντιστάσεις θα είναι καλυμμένες με ειδική προστασία για να μην καούν οι μέλισσες. Η κατασκευή μπορεί να τοποθετηθεί σε ένα ειδικά διαμορφωμένο καπάκι κυψέλης και να εφαρμοστεί, ιδανικά σε μία κυψέλη πλαστική του εμπορίου με μόνωση, ή σε μία κοινή από ξύλο (με τις αναμενόμενες απώλειες).
 
 # Λειτουργία
Όλες οι παραπάνω λειτουργίες θα συντονίζονται μέσω μιας πλακέτας arduino UNO και ενός θερμοστάτη, που θα χειρίζεται ο μελισσοκόμος χειροκίνητα. Με βάση τα δεδομένα των αισθητήρων στο εσωτερικό, το συστημα λειτουργεί ανάλογα με τις εκάστοτε ανάγκες του μελισσιού. Συγκεκριμένα μέσω δύο αισθητήρων μπορούμε να παρακολουθούμε τις διακυμάνσεις της θερμοκρασίας και υγρασίας στο εσωτερικό της κυψέλης, όπως και την κατάσταση των μελισσών. Με το Arduino MKR 1010 που χρησιμοποιεί WIFI (ESP 32) στέλνει τις μετρήσεις των αισθητήρων (οι οποίες λαμβάνονται ανά μισή ώρα) απευθείας στο τηλέφωνο του μελισσοκόμου, δημιουργώντας έτσι μια πιο γρήγορη και προσιτή λειτουργία για τον ίδιο. Έτσι, όταν η θερμοκρασία πέσει κάτω από ένα κρίσιμο σημείο, το σύστημα θέρμανσης ενεργοποιείται και απενεργοποιείται αντίστοιχα όταν έχει επιτευχθεί η επιθυμητή θερμοκρασία. Η δυνατότητα ελέγχου της θερμοκρασίας και της υγρασίας στην κυψέλη μέσω του τηλεφώνου, καθιστά μια μεγάλη διευκόλυνση για τον μελισσοκόμο, καθώς μπορεί να ελέγχει την κυψέλη χωρίς να χρειάζεται να την ανοίξει. 

# Λιστα εξοπλισμού:
* Φωτοβολταϊκή Κυψέλη 20W 505x353mm
* Μπαταρία POWERMOND 12V18Ah/20Hr
* Αντιστάσεις
* Αισθητήρες θερμότητας DHT22
* Arduino MKR 1010
* Καλώδια

# Video
https://youtu.be/bfxSGEeoUro

# Βιβλιογραφία
* Bee, I. (1975). Five hundred answers to bee questions. Medina, Ohio: A.I. Root Company.
* Χαριζάνης, Π. (2017). Μέλισσα Και Μελισσοκομική Τεχνική. Μελισσοκομική Επιθεώρηση.
* Clement, H. (2017). Σύγχρονη Μελισσοκομία. Ψύχαλος.
* Jean - Prost, P. and Medori, P. (1991). Μελισσοκομία. Ψύχαλος.
* Tompkins, E.H., Griffith, R. and United States. Agricultural Research Service (1977). Practical beekeeping. Charlotte, Vt.: Garden Way Pub.
* Randy, O. (2006). Scientific Beekeeping - Beekeeping Through The Eyes of a Biologist. [online] Available at: https://scientificbeekeeping.com [Accessed 21 Feb. 2022].
